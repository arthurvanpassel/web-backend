Premier Charles Michel en de grootste regeringspartij N-VA zijn niet onder de indruk van de brief van de advocaat van prins Laurent. ‘Dat hij nu ook nog allerlei verwijten begint te sturen naar de premier is wel een brug te ver’, zegt N-VA-Kamerlid Peter Buysrogge. Staatssecretaris Theo Francken is niet onder de indruk. 'Dat hij klacht indient bij Unia', klinkt het.

In een zeven pagina’s tellende brief verdedigt prins Laurent zichzelf vandaag tegen een mogelijke sanctie van de federale regering. Premier Charles Michel (MR) kondigde deze zomer al aan dat hij een deel van de dotatie van Laurent dit jaar zal intrekken na diens omstreden aanwezigheid op een feestje van het Chinese leger in de Chinese ambassade (zie video onderaan). Maar volgens de advocaat van Laurent is de sanctie in strijd met de grondwet en de rechten van de mens.

Lees de volledige brief hier

‘Dit is van de pot gerukt’, reageert N-VA-Kamerlid Peter Buysrogge. ‘Wat ons betreft, kan er geen twijfel over bestaan dat Laurent de dotatiewet heeft overschreden aangezien hij zonder toestemming te vragen contacten had met buitenlandse machthebbers. De premier en het parlement hadden dan nog het fatsoen om eerst naar zijn uitleg te luisteren en een hoorzitting te organiseren met zijn advocaat. En dan is de volgende stap blijkbaar een brief vol verwijten. We moeten dit nu gewoon snel een halt toeroepen.’

Snelle sanctie

Buysrogge noemt het ‘straf’ dat ‘de prins van op zijn ziekbed blijkbaar wel nog tijd heeft om de premier en de regering uit te dagen’. Hij hoopt dat premier Michel nu snel overgaat tot een financiële sanctie. ‘Hij kan daarvoor alleszins rekenen op N-VA.’

Francken: 'Hij kan klacht indienen bij Unia'

Ook de premier is niet onder de indruk van de brief van Laurent, maar hij laat zich niet onder druk zetten om sneller over te gaan tot de sanctie. ‘Zoals de premier in het parlement heeft aangekondigd, wordt het dossier juridisch bestudeerd. Het dossier wordt binnenkort voorgelegd aan de ministerraad’, zegt zijn woordvoerder Barend Leyts.

Ook de N-VA-ministers in de regering zijn allerminst onder de indruk. 'Dat hij klacht indient bij Unia', klinkt het bij Theo Francken. 'Potje breken is potje betalen'.

Minister van Binnenlandse Zaken Jan Jambon reageert dan weer op de kritiek van Laurent dat de wet niet duidelijk genoeg is. 'Misschien moet de wet wel verduidelijkt worden aan hém', aldus Jambon. 'Iedereen heeft recht op een mening, maar iedereen is ook gebonden door de wetgeving', aldus Jambon. 'In alle geval: het dossier is in handen van de premier.'