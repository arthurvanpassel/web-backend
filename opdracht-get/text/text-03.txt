Rock Werchter heeft een volgende topnaam gelost. De Amerikaanse rockband Pearl Jam is na Queens Of The Stone, Nick Cave & The Bad Seeds en Gorillaz de vierde headliner voor Rock Werchter.

Pearl Jam trekt volgend jaar ook naar Pinkpop in Nederland, dat plaatsvindt in het Limburgse Landgraaf op 15, 16 en 17 juni. De Amerikaanse rockband is er headliner en sluit de eerste festivaldag af. Andere headliners zijn Foo Fighters (zaterdag 16 juni) en Bruno Mars (zondag 17 juni).

De rest van de tournee brengt de band onder meer naar Amsterdam; Londen, Milaan, Rome, Berlijn, Madrid, Barcelona en Lissabon.

Voor de band rond Eddie Vedder is het de vijfde passage op Rock Werchter na 2007, 2010, 2012 en 2014. In het verleden moest de band ook twee passages op het festival schrappen: in 1992 en 2000.



Vier headliners zijn inmiddels gekend voor de komende editie van Rock Werchter, die van 5 juli tot 8 juli plaatsvindt in het Festivalpark: Queens of The Stone Age en Gorillaz zijn er op donderdag 5 juli, Pearl Jam op zaterdag 7 juli. Nick Cave And The Bad Seeds geven present op zondag 8 juli. Meer namen volgen.

Tickets voor Rock Werchter 2018 zijn te koop via proximusgoformusic.be en ticketmaster.be. Ticketinfo evenals allerhande festival informatie van praktische aard is te vinden op rockwerchter.be.