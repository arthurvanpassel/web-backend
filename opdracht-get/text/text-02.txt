Elon Musk bouwde ‘s werelds grootste batterij in minder dan 100 dagen en kwam daarmee een spectaculaire belofte na.

De lithium-ionbatterij – die vandaag voor het eerst in werking werd gezet – moet de energie opslaan van het windmolenpark dat een Franse energiebedrijf bouwde in het Australische Jamestown. De enorme batterij heeft een vermogen van 100 megawatt. Dat moet voldoende elektriciteit leveren voor 30.000 huizen en als back-up dienen wanneer er een elektriciteitstekort dreigt.

Met de bouw van het enorme gevaarte komt Tesla-oprichter Elon Musk zijn belofte na om in minder dan honderd dagen de grootste lithium-ionbatterij ter wereld te bouwen. Die kwam er nadat de regering van Zuid-Australië vorig jaar met kritiek kreeg af te rekenen na een black-out. Een grote storm had toen de elektriciteitslijnen en andere infrastructuur vernield, waarna 1,7 miljoen inwoners meerdere dagen zonder stroom zaten. Bovendien moest in februari en maart meermaals de schakelaar uitgezet worden, omdat er te weinig stroom was op het net. In maart kondigde de deelstaat vervolgens een energieplan aan, met onder meer de batterijopslag. Die moet ook het elektriciteitsnet stabiliseren.

Binnen 100 dagen of gratis

Daarop beweerde Lyndon Rive, hoofd van Tesla’s batterij-afdeling, dat hij de energieproblemen van Zuid-Australië in honderd dagen kon oplossen. Een Australische miljardair vroeg even later aan Tesla-oprichter Elon Musk zelf hoe ernstig die uitspraak was: ‘Als ik het geld regel, zorgen jullie dan voor een batterij van 100 megawatt in honderd dagen?’ Waarop Musk antwoordde: ‘Tesla zet de accu’s neer binnen de 100 dagen nadat we het contract tekenen. Als dat niet lukt, is het gratis.’

Twee maanden na de weddenschap stond Musk al in Adelaide om de bouw aan te kondigen. Op het moment dat het contract uiteindelijk getekend werd, op 29 september, was het project eigenlijk al half afgewerkt.. Uiteindelijk klaarde Tesla de klus in amper 60 dagen. Het resultaat is een reuzenbatterij die qua capaciteit 3 keer groter is dan wat vandaag elders in de wereld bestaat.